Опашката е крайна редица от елементи от един и същ тип. Операцията включване на елемент е допустима само за единия край на редицата, който се нарича край на опашката. Операцията изключване на елемент е допустима само за другия край на редицата, който се нарича начало на опашката. Възможен е пряк достъп само до елемента, намиращ се в началото на опашката. Последният включен елемент се изключва последен, а първият – първи. Затова опашката се определя още като структура от данни „пръв влязъл - пръв излязъл“ (first in - first out, FIFO).
Използват се два основни начина за физическо представяне: последователно и свързано. При последователното представяне се запазва блок от паметта, вътре в който опашката да расте и да се съкращава. Свързаното представяне на една опашка е аналогично на това на стека, но се добавя още и указател към последния елемент.